<span id="reducción-por-inicio-de-una-actividad-económica" class="legacy-anchor"></span>

### Пільга для нових аутономо

*Це одна з найсуттєвіших податкових пільг для аутономо, але, на жаль, не всі хестори про неї знають і не всі її
застосовують.*

Нові аутономо можуть **на 20% зменшити** суму від чистого доходу (прибуток після вирахування витрат), з якої
сплачується [IRPF](#irpf-прибутковий-податок). Це можна зробити в перший **прибутковий** податковий рік, і в наступний за
ним рік. При чистому доході понад 100 000 € пільга застосовується лише до перших 100 000 €. Якщо у вас є інші
доходи (зарплата, оренда, дивіденди), вони під цю пільгу не підпадають.

Щоб скористатися цією пільгою, обговоріть її з вашим [хестором](#надійні-хестори) або [Xolo](#xolo-1) при поданні
[річної декларації](#річна-декларація-renta).

Приклад розрахунку:

1. Ваш чистий прибуток за рік склав 60 000 €.
2. 20% від цієї суми (12 000 €) не обкладатиметься IRPF.
3. IRPF ви платитимете з решти 48 000 €.
4. Якщо ваша підсумкова ставка IRPF ~25% - це дасть економію 3 000 € на рік.

Пільга доступна тим, хто:

1. Використовує режим estimación directa (пряма оцінка доходів) - це стандартний режим для більшості аутономо.
2. Не вів жодної економічної діяльності протягом 12 місяців до дати початку нової діяльності. Виняток: якщо
   попередню діяльність ви вже закрили і за весь час її існування вона жодного разу не дала позитивного чистого
   прибутку (навіть якщо закрили її менше 12 місяців тому).
3. У рік застосування пільги не більше 50% доходу від діяльності аутономо припадає на колишнього роботодавця (не можна
   звільнитися і стати підрядником тієї ж компанії, якщо більше половини вашого доходу йде від неї).

Пільга діє не просто перші два роки після реєстрації аутономо, а перші два роки з моменту отримання прибутку.
Якщо перший рік був збитковим - пільга чекає на вас до першого прибуткового року.

**Чому краще не відкривати аутономо наприкінці року**

Пільга прив'язана не до дати реєстрації, а до першого податкового року, в якому чистий дохід став позитивним, і до
наступного за ним року. Якщо зареєструєтесь у листопаді та отримаєте прибуток у листопаді-грудні - перший рік застосування
пільги буде цей календарний рік (хоча фактичної роботи було лише пару місяців).

Тому, якщо є можливість почати вести економічну діяльність та отримувати дохід з січня - краще так і зробити.
Тоді ви отримаєте повні два роки пільги.

**Діяльність в інших країнах**

У попередньому році не повинно бути жодної економічної діяльності - навіть в іншій країні і навіть в іншій сфері.
Якщо ви були приватним підприємцем за межами Іспанії в минулому році, Hacienda може вважати, що права на
пільгу немає.

Якщо ви претендуєте на пільгу, але раніше вели діяльність в іншій країні і декларували ці доходи в Іспанії, у разі
перевірки це може призвести до донарахування податку і штрафів.

**Часте запитання:** *Я працював(ла) як ФОП в Україні (або в іншій країні) і був(ла) програмістом, а тепер планую
відкрити аутономо в Іспанії і теж займатися програмуванням. Чи можу я використати цю пільгу?*
Це багато разів обговорювали [в чаті](https://bit.ly/it-autonomos-es){:target="_blank"}, пошукайте в пошуку і після цього
приймайте рішення під свою відповідальність.

**Якщо хестор не застосував пільгу**

Якщо хестор не застосував пільгу в перший прибутковий рік, це ще можна виправити: попросіть хестора подати коригувальну
декларацію за той рік, додати пільгу і повернути переплату податку. Зазвичай зробити це можна протягом 4 років.

Якщо цього не зробити, пільгу можна застосувати в наступному році, але це вже буде вважатися другим роком - один рік
пільги втратиться.
